## Title

Líder da comunidade experto/a en InnerSource

## Patlet

Seleccione persoas con habilidades técnicas e de comunicación para liderar as comunidades e garantir o éxito no inicio dunha iniciativa InnerSource

## Problema

Como asegura que a nova iniciativa InnerSource ten o [líder da comunidade](http://www.artofcommunityonline.org/) axeitado/a para que o impacto poida ser maior?

Ao seleccionar a persoas coas habilidades erróneas e/ou non proporcionarlles a capacitación suficiente, arríscase a desperdiciar esforzos e, en última instancia, a que a nova iniciativa InnerSource fracase.

## Historia

Considere o seguinte escenario. Unha empresa quere comezar unha iniciativa InnerSource para fomentar a colaboración fóra dos límites da organización. A empresa decidiu comezar cunha fase experimental de alcance limitado. O persoal directivo foi escollendo un tema piloto axeitado para a primeira comunidade InnerSource e espera contribucións de moitas áreas de negocio de toda a organización. A empresa nomeou un/unha novo/a traballador/a para dirixir a comunidade durante o 50 % do seu tempo de traballo, porque aínda non estaba planificado ao 100 %. Despois de seis meses, a comunidade recibiu só unhas poucas contribucións, a maioría das cales proveñen só dunha unidade de negocio. A empresa substitúe o seu/súa líder da comunidade por alguén cunha maior traxectoria na empresa, esta vez só durante un 30 % do seu tempo. Ao cabo doutros seis meses, o número de contribucións aumenta só lixeiramente.

## Contexto

- A empresa é grande e antiga. Non ten experiencia previa en software libre ou outros modelos de traballo colaborativo. A cultura da empresa caracterízase por un estilo de xestión clásico de arriba cara abaixo: xeralmente está en desacordo coa cultura da comunidade.
- Aínda que hai paritarios/as e un/unha patrocinador/a no alto cargo, aos/ás responsables de área da empresa non lles entusiasma InnerSource.
- Non se conseguiu convencer a dirección para que achegase máis ca un presuposto limitado para financiar unicamente un/unha líder da comunidade a tempo parcial.
- O/A líder da comunidade seleccionado/a inicialmente ten pouca ou ningunha experiencia previa co modelo de traballo de software libre.
- O/A desenvolvedor/a seleccionado/a como líder da comunidade inicialmente non conta cunha ampla rede de contactos dentro da empresa.

## Aspectos que mellorar

Se unha empresa non inviste de xeito significativo na comunidade inicial de InnerSource en termos de presuposto e de capacitación, a credibilidade do seu compromiso coa iniciativa podería parecer cuestionable. O impulso común dunha empresa cunha cultura de xestión tradicional ante un proxecto ou iniciativa que non funciona como se esperaba, será a de substituír o seu/súa líder. Facer isto sen involucrar a comunidade e sen seguir os principios meritocráticos, socavará aínda máis o compromiso da empresa con InnerSource ao pór de manifesto a fricción existente entre a cultura actual da empresa e a cultura obxectivo: a cultura comunitaria.

A achega de do valor dos proxectos InnerSource non resultará evidente para o persoal directivo que está inmerso nos métodos tradicionais de xestión de proxectos. É menos probable que o persoal directivo lle asigne a unha persoa de alto cargo, que xeralmente ten unha gran demanda de proxectos que non son InnerSource, a un proxecto InnerSource que ocuparía unha parte significativa da súa xornada de traballo.

A meirande parte do traballo diario dun/dunha líder da comunidade ocúpao na comunicación. Do mesmo xeito, é probable que tamén teña que encabezar un desenvolvemento inicial. Ante a capacidade limitada, os/as líderes sen experiencia tenderán a centrarse no desenvolvemento e descoidar a comunicación. A barreira para que os/as posibles contribuidores/as fagan a súa primeira contribución e se comprometan coa comunidade será moito maior se non é doado contactar co/coa líder da comunidade ou se tarda en dar retroalimentación e responder a preguntas por falta de tempo. Ademais, os/as líderes inexpertos/as no ámbito técnico probablemente terán máis dificultades para atraer e reter contribuidores/as con moita experiencia, das que tería un/unha líder cun alto desempeño e grao de visibilidade dentro da empresa.

Se unha comunidade non pode crecer o suficientemente rápido e alcanzar a velocidade suficiente, é probable que non poida demostrar de maneira convincente o potencial de InnerSource.

Se a empresa selecciona un/unha responsable de área con experiencia que está empapado/a dos métodos de xestión tradicionais para que sexa o/a líder da comunidade, é probable que este/a se centre en temas de xestión tradicionais como a asignación de recursos, a provisión dunha estrutura e as canles de información; na contra de liderar co exemplo a través de principios meritocráticos. Isto socavaría a credibilidade da iniciativa InnerSource aos ollos dos desenvolvedores/as.

## Solución

Seleccione un/unha líder da comunidade que:

- Teña experiencia no modelo de traballo de software libre ou modelos de traballo baseados na comunidade que sexan similares.
- Que teña habilidades brandas necesarias para actuar como un/unha auténtico/a líder.
- Que predique co exemplo e así xustifique a súa posición na meritocracia comunitaria.
- Que sexa un/unha excelente *networker*.
- Que inspire os membros da comunidade.
- Que poida comunicarse de maneira efectiva tanto coa xerencia executiva como cos/coas desenvolvedores/as.
- Que sexa capaz de xestionar aspectos administrativos do traballo colaborativo.

Apoderar o/a líder da comunidade para que dedique o 100 % do seu tempo ao traballo comunitario, incluíndo a comunicación e o desenvolvemento. Informar a xerencia sobre a necesidade de ter en conta os puntos de vista da comunidade ao xerar un cambio na xestión comunitaria. No mellor dos casos, apoderar a comunidade para que eles/as mesmos/as nomeen un/unha líder da comunidade.

## Contexto resultante

Un/unha líder da comunidade coas prioridades descritas anteriormente dará a cara e encarnará o compromiso da empresa con InnerSource. Así será máis probable que outros/as socios/as da súa rede sigan o seu exemplo e contribúan a InnerSource. Co tempo, o/a líder da comunidade poderá crear un *core team* estable de desenvolvedores/as e, por tanto, aumentar as posibilidades de éxito do proxecto InnerSource. Ao convencer un público o suficientemente amplo dentro da súa empresa do potencial de InnerSource, contribuirá a cambiar a cultura da empresa vixente por unha cultura comunitaria.

Contar con excelentes líderes da comunidade especializados/as é unha condición previa para o éxito de InnerSource. Con todo, non é unha solución milagrosa. InnerSource abrangue moitos retos que superan o que un/unha líder da comunidade pode abordar, como son os retos presupostarios, xurídicos, fiscais e outros retos organizativos.

## Exemplos coñecidos

- BIOS en Robert Bosch GmbH: Teña en conta que InnerSource en Bosch estivo dirixido maioritariamente a aumentar a innovación de gran magnitude ao encargarse de produtos de revestimento interno. Actualmente, este modelo non se está a empregar en Bosch por mor da falta de financiamento.

## Título alternativo

Coordinador/a da comunidade experto/a en InnerSource

## Estado

- Estruturado

## Autoría

- Greorg Grütter (Robert Bosch GmbH)
- Diogo Fregonese (Robert Bosch GmbH)

## Recoñecementos

- Tim Yao
- Padma Sudarsan
- Nigel Green
- Nick Yeates
- Erin Bank
- Daniel Izquierdo

## Rexistro de cambios

- **2016-11-06**; 1ª revisión
- **2017-04-06**; 2ª revisión

## Tradución

- Leticia Gómez Cadahía
- María Lucía González Castro
